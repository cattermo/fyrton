
![anna_staende.jpg](/anna_blomma.jpg)

1982 tog jag musikdirektörsexamen på Kungliga Musikhögskolan. Mina instrument var piano och kontrabas.
Redan innan musikhögskolan skrev och arrangerade jag musik. Jag har, så långt jag kan minnas, alltid gnolat på stämmor till radio eller skivor och det bar sig naturligt att skriva för den sånggrupp jag sjöng med under tonåren och vilken jag också lockade med mig till inträdesproven på musikhögskolan för att få framföra mina arrangemang.

Efter examen kastades jag ut i arbetslivet och insåg ganska snart att det var svårt att hitta repertoar på lagom nivå för skolan. Jag började då skriva/arrangera mer ”riktad” musik som fungerar med barn i en vanlig skola där alla kan vara med. Fick också bekräftat hur viktigt ämnet musik är, vilken betydelse det har för barn och ungdomars utveckling i ett brett perspektiv.
För mig har det alltid varit självklart med skolkör på schemat då kören, körsångaren och körsjungandet ligger mig varmt om hjärtat.

Parallellt med mitt komponerande för skolan har jag skrivit för de ensembler jag för tillfället jobbat med, allt från amatörkör, sångensembler till mer professionella körer och för instrumentalensemble eller orkester.

Viktigt för mig är att, vid sidan om mitt arbete som musiklärare, själv få utöva musik i någon form. Mina år i Storkyrkans kör tillsammans med Gustaf Sjökvist var otroligt lärorika och musikaliskt givande som jag ser tillbaka på med stor tacksamhet. För närvarande sjunger jag i Damkören Salvia som jag också leder tillsammans med min f d musikärarkollega, Lena Uggla. Jobbar även med två körer i projektform: Cantores Amici och LaVendela.

Har du frågor om min musik eller övrig verksamhet är du välkommen att ta kontakt med mig på [annaco@fyrton.se](mailto:annaco@fyrton.se)

